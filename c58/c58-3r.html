<meta http-equiv="Content-Type" content="text/html; charset=utf-8" />

<h4> <p style="display:inline;color:blue" title="View of कुमारिल"> कुमारिमतम् </p> </h4>      

<h5>श्लो.  ५८.३.१ - ५८.३.२० : <br>
अथ वैदिकसिद्धान्तः संग्रहेण विलिख्यते ॥  <br>
घटोऽस्तीत्यत्र विज्ञाने सन् घटो हि प्रतीयते ।  <br>
प्रामाण्यमर्थसद्भावः स तु स्वेनैव गृह्यते ॥	   <br>
प्राज्ञायतेऽतः प्रामाण्यं स्वत इत्युच्यते बुधैः ।  <br>
अर्थक्रियाहेतुगुणसंवादैः क्रियते स्थिरम् ॥	   <br>
अर्थान्यथात्वं नास्तित्वं अप्रामाण्यं तदिष्यते ।  <br>
न तत्प्रतीयते भ्रान्तौ बाधज्ञाने प्रतीयते ॥	   <br>
अप्रामाण्यं परत इत्यत एवाभिधीयते ।  <br>
अप्रामाण्यं त्रिधा भिन्नं मिथ्यात्वाज्ञानसंशयैः ॥	   <br>
वस्तुत्वाद्द्विविधस्यात्र संभवो दुष्टकारणात् ।  <br>
अविज्ञाने तु दोषाणां व्यापारो नैव कल्प्यते ॥	   <br>
कारणाभावतस्त्वेव तत्सिद्धं सौगतोक्तिवत् ।  <br>
स्वतः परत इत्यस्य तत्त्वमित्थं बुधा विदुः ॥	   <br>
तस्मात्सर्वप्रमाणानां प्रामाण्यं स्वत इष्यते ।  <br>
न हि स्वतोऽसती शक्तिः कर्तुमन्येन शक्यते ॥	  <br> 
अपिचेतरसंवादात्पूर्वपूर्वप्रमाणताम् ।  <br>
वदन्तो नाधिगच्छेयुः अन्तं युगशतैरपि ॥	   <br>
सुदूरमपि गत्वा तु प्रामाण्यं यदि कस्यचित् ।  <br>
स्वत एवाभिधीयेत को द्वेषः प्रथमं प्रति ॥	   <br>
अर्थक्रियाचेत्संवादः स्वप्ने सीमन्तिनीं विना ।  <br>
न स्याद्धातुविसर्गोऽपि व्यभिचेरो महानयम् ॥	   <br>
अथवाऽऽप्तफलत्वेन किं तत्प्रामाण्यचिन्तया ।  <br>
कृतक्षौरस्य नक्षत्रपरीक्षावद्वृथा भवेत् ॥	   <br>
तत्रापि नाप्रवृत्त्स्य प्रामाण्यपरिनिश्चयः ।  <br>
एवमेव प्रवृत्तौ तु निश्चितेनापि तेन किम् ॥	   <br>
तन्निश्चयात्प्रवृत्तौ वा पुनरन्योन्यसंश्रयः ।  <br>
तन्निश्चयात्प्रवत्तिस्स्यात्प्रवृत्तेस्तद्विनिश्चयः ॥	   <br>
उत्सर्गः ज्ञानसंयक्त्वं भूयो विषयलक्षणम् ।  <br>
अपवादो वैपरीत्यं विषयाल्पत्वलक्षणम् ॥	   <br>
यत्तत्त्वपक्षपातोऽस्ति स्वभावो हि धियामयम् ।  <br>
अनुपप्लवभूतार्थसावभावस्य विपर्ययैः ॥	<span style="color:green"><sup>[१] </sup></span> <br>
न बाधोऽययत्नवत्त्वेऽपि बुद्धेस्तत्पक्षपाततः ।  <br>
इत्साहुरपि बाह्याश्च स्यात् प्रमाणं ततः स्वतः ॥	  <br> 
दोषतश्चाप्रमाणत्वे स्वतःप्रामाण्यवादिनाम् ।  <br>
गुणज्ञानानवस्थावत् न दोषेषु प्रसज्यते ॥	   <br>
साक्षाद्विपर्ययज्ञानाल्लघ्वेव त्वप्रमाणता ।  <br>
पूर्वाबाधेन नोत्पत्तिरुत्तरस्य हि सिद्ध्यति ॥	   <br>
एवं त्रिचतुरज्ञानजन्मनो नाधिका मतिः ।  <br>
प्रार्थ्यते तावतैवैकं स्वतः प्रामाण्यमश्नुते ॥  <br>
</h5>

<hr>

<h5>विवरणम् </h5>

<h5>

</h5>

<hr>

<h5>आकरग्रन्थाः <br>
<span style="color:green">[१]. त. कौ.[64 का.]. </span>
</h5>

<hr>
