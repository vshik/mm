<meta http-equiv="Content-Type" content="text/html; charset=utf-8" />

<h4> <p style="display:inline;color:blue" title="कर्म regarding soul"> आत्मकर्म </p> </h4>      

<h5>श्लो.  ५०.६.१ - ५०.६.२३ : <br>
अथ चात्रात्मसंबन्धिक्रियाचिन्ता निशम्यताम्॥	<span style="color:green"><sup>[१] </sup></span> <br>
साक्षाद्यद्यपि संबन्धो नात्मनो यज्ञसाधनैः। <br>
तथाऽपि लक्षणावृत्त्या शरीरद्वारको भवेत्॥	  <br>
प्रत्यक्षत्वं च देहस्थं भाक्तमात्मनि कल्पितम्।  <br>
आत्मनः स्वर्गयानं वा शरीरस्योपचर्यते॥	  <br>
जन्मान्तरेऽभ्युपेतेऽपि ज्ञानमात्रात्मवादिनाम्।  <br>
ज्ञानानां क्षणिकत्वाद्धि कर्तृभोक्त्रन्यता भवेत्॥	  <br>
निष्क्रियत्वाविभुत्वाभ्यां नच देहान्तराश्रितिः।  <br>
ज्ञानशक्तिस्वभावोऽतो नित्यस्सर्वगतः पुमान्॥	  <br>
यजमानत्वमप्यात्मा सक्रियत्वात्प्रपद्यते।  <br>
न परिस्पन्द एवैकः क्रिया नः कणभोजिवत्॥	  <br>
नच स्वसमवेतैव कर्तृभिः क्रियते क्रिया।  <br>
क्रिया धात्वर्थमात्रं स्यात् अन्याधारेऽपि कर्तृता॥	  <br>
सत्ताज्ञानादिरूपाणां कर्ता तावत्स्वयं पुमान्।  <br>
योऽपि भूतपरिस्पन्दः तत्राधिष्ठानतो भवेत्॥	  <br>
तदुद्देशप्रवृत्तेश्च याया देहेन्द्रियैः क्रिया।  <br>
क्रियते पुरुषेणैव सासा सर्वा कृतोच्यते॥	  <br>
नैव ह्येषां प्रवृत्तिस्स्यात्पुरुषेणापरिग्रहे।  <br>
अस्वातन्त्र्यादतो नैषां परिस्पन्देऽपि कर्तृता॥	  <br>
तत्कर्मोपार्जितैश्चैतैः क्रियामाणेषु कर्मसु।  <br>
कर्तृता यजमानानामृत्विक्परशुकरमवत्॥	  <br>
यथा परिक्रयाम्नानादृत्विग्द्वारा क्रियोच्यते।  <br>
गमनादिविधेस्तद्वत् भूतद्वारत्वमाश्रितम्॥	  <br>
नच सर्वत्र तुल्यत्वं स्यात्प्रयोजककर्मणाम्।  <br>
चलनेन ह्यसिं योद्धा प्रयुङ्क्ते छेदनं प्रति॥	  <br>
सेनापतिस्तु वाचैव भृत्यानां विनियोजकः।  <br>
राजा सन्निधिमात्रेण विनियुङ्क्ते कदाचन॥	  <br>
तस्मादचलतोऽपि स्यात् चलने कर्तृताऽऽत्मनः।  <br>
यथैवाभिद्यमानस्य देवदत्तस्य भेत्तृता॥	  <br>
तस्माद्यथाऽऽकृतौ शास्त्रं प्रवृत्तं व्यक्तिमाश्रयेत्।  <br>
तथा पुंसि प्रवृत्तस्य भूतेन्द्रियसमाश्रयः॥	  <br>
शक्तिः कार्यानुमेयत्वात् यद्गतैवोपयुज्यते।  <br>
तत्रैव साऽभ्युपेतव्या स्वाश्रयाऽन्यथाश्रयाऽपिवा॥	  <br>
आत्मैव चाश्रयस्तस्य क्रियाऽप्यत्रैव च स्थिता।  <br>
आत्मवादे स्थितं ह्येतत् कर्तृत्वं सर्वकर्मसु॥	  <br>
यदि स्वसमवेतैव शक्तिरिष्येत कर्मणाम्।  <br>
तद्विनाशे ततो न स्यात्कर्तृस्था तु न नश्यति॥  <br>	 
प्रमाणवन्त्यदृष्टामि कल्प्यन्ते सुबहून्यपि।  <br>
अदृष्टशतभागोऽपि न कल्प्यो ह्यप्रमाणकः॥	 <br> 
कर्मजन्यो हि संस्कारः पुंसो बुद्ध्यादिवद्गुणः।  <br>
तस्य चाफलसंयोगादवस्थितिरुपेयते॥	 <br> 
स यागादानहोमादिजन्यो धर्मगिरोच्यते।  <br>
ब्रह्महत्यादिजन्यस्तु सोऽधर्म इति कथ्यते॥	 <br> 
एवं कर्मविचारेण नास्तिक्यं परिहीयते।  <br>
तस्मान्निश्श्रेयसावाप्तिः तत्त्वज्ञानाद्धि सूत्र्यते॥ <br>
</h5>

<hr>

<h5>विवरणम् </h5>

<h5>

</h5>

<hr>

<h5>आकरग्रन्थाः <br>
<span style="color:green">[१]. श्लोक.[689]. </span>
</h5>

<hr>
