<meta http-equiv="Content-Type" content="text/html; charset=utf-8" />

<h4> <p style="display:inline;color:blue" title="Theory of difference and non-difference"> भेदाभेदसिद्धान्तः </p> </h4>      

<h5>श्लो.  ३८.९.१ - ३८.९.२९ : <br>
अथ भेदाभेदवादसारांशोऽत्रावधार्यताम् ।  <br>
अर्हत्पातञ्जलकुमारिलप्रभृतिसम्मतः ॥   <br>	 
यदि ह्येकान्ततो भिन्नं विशेष्यात्स्याद्विशेषणम् ।   <br>
स्वानुरूपां सदा बुद्धिः विशेष्ये जनयेत्कथम् ॥	   <br>
स्फटिकादौ तु लाक्षादिस्वरूपा या मतिर्भवेत् ।   <br>
अव्युत्पन्नस्य सा मिथ्या व्युप्पन्नानां हि भेदधीः ॥	   <br>
न तु जात्यादिनिर्मुक्तं वस्तु दृष्टं कदाचन ।   <br>
तद्विवेकेन वा तानि लाक्षादिस्फटिकादिवत् ॥	   <br>
तत्रापि चेन्न दृश्येत भेदः कैश्चित्कदाचन ।   <br>
रक्तादिबुद्धिसम्यक्त्वं विनिवार्येत केन वा ॥	   <br>
नानिष्पन्नस्य संबन्धो निष्पत्तौ युतसिद्धता ।   <br>
तथा च सति संबन्धे हेतुः कश्चिन्न विद्यते ॥	   <br>
समवायवियोगाच्च विश्लेषस्स्यात्परस्परम् ।   <br>
तत्क्लृप्तावव्यवस्था स्यात्तस्यतस्यान्यसंगते ॥	   <br>
अथ तस्मात्मरूपत्वान्नान्यसंबन्धकल्पना ।   <br>
अभेदात्समवायोऽस्तु स्वरूपं धर्मधर्मिणोः ॥	   <br>
अतो जात्यादिरूपेण धर्मी यद्गृह्यते नरैः ।   <br>
पाररूप्यं न तस्यास्तीत्यप्रामाण्यं न युज्यते ॥	   <br>
यो ह्यन्यरूपसंवेद्यः संवेद्येतान्यथापुनः ।   <br>
स मिथ्या न तु तेनैव यो नित्यमवभासते ॥	   <br>
अत्यन्तभिन्नताऽस्माभिः नैव कस्यचिदिष्यते ।   <br>
सर्वं हि वस्तुरूपेण भिद्यते न परस्परम् ॥	   <br>
सर्ववस्तुषु बुद्धिश्च व्यावृत्त्यनुगमात्मिका ।   <br>
तेन नात्यन्तभेदोऽपि स्यात्सामान्यविशेषयोः ॥	   <br>
तस्मात्सास्नादिमत्स्वेव गोत्वं यस्मात्तदात्मकम् ।   <br>
तादात्म्यमस्य कस्माच्चेत्स्वभावादिति गम्यताम् ॥    <br> 
स्वरूपसत्त्वमात्रेण नच किंचिद्विशेषणम् ।   <br>
स्वबुद्ध्या रज्यते येन विशेष्यं तद्विशेषणम् ॥	   <br>
अस्ति ह्यालोचने ज्ञानं प्रथमं निर्विकल्पकम् ।   <br>
बालमूकादिविज्ञानसदृशं शुद्धवस्तुजम् ॥	   <br>
व्यावृत्तिरनुवृत्तिर्वा तदानीं नानुभूयते ।   <br>
तयोराधारभूता तु व्यक्तिरेवावसीयते ॥	  <br> 
महासामान्यमन्यैस्तु द्रव्यं सदिति चोच्यते ।   <br>
सामान्यविषयत्वं च प्रत्यक्षस्यैवमाश्रितम् ॥	   <br>
विशेषास्तु प्रतीयन्ते सविकल्पकबुद्धिभिः ।   <br>
ते च केचित्प्रतिद्रव्यं केचिद्बहुषु संश्रिताः ॥	   <br>
पूर्वोक्तादेव तु न्यायात्सिद्ध्येदत्रावयव्यपि ।   <br>
तस्याप्यत्यन्तभिन्नत्वं न स्यादवयवैस्सह ॥   <br>	 
व्यक्तिभ्यो जातिवच्चैष न निष्कृष्टः प्रतीयते ।   <br>
कैश्चिदव्यतिरिक्तत्वं कैश्चिच्च व्यतिरिक्तता ॥	   <br>
दूषिता साधिता वापि नच तत्र बलाबलम् ।   <br>
कदाचिन्निश्चितं कैश्चित् तस्मान्मध्यस्थता वरम् ॥	   <br>
ततोऽन्यानन्यते तस्य स्तो न स्तश्चेति कीर्त्यते ।   <br>
तस्मात्स्याच्चित्रवत्सर्वं मृषैव त्वेकरूपता ॥	   <br>
तदभिन्नादभिन्नस्य तदभेदो न हीष्यते ।   <br>
रसरूपादिभेदस्य विनिपातः प्रसज्यते ॥	  <br> 
वस्त्वनेकान्तवादाच्च न संदिग्धाप्रमाणता ।    <br>
ज्ञानं संदिह्यते यत्र तत्र न स्यात्प्रमाणता ॥	   <br>
इहानैकान्तिकं वस्त्वित्येवं ज्ञानं सुनिश्चितम् ।   <br>
संदिग्धैकान्तवादो हि स्यात्क्लैब्यैकनिबन्धनः ॥	   <br>
इदं कौमारिलमतमुक्तं तादात्म्यलक्षणम् ।   <br>
पातञ्जलार्हदादीनां सिद्धान्तोऽप्ययमेव हि ॥	   <br>
अत्रैव च क्वचित्कंचिद्विशेषं परिगृह्य ये ।   <br>
प्रवृत्ता मतभेदास्ते सन्ति वेदान्तिनामपि ॥	   <br>
सत्यासत्यविभागेन विरोधं केचिदूचिरे ।   <br>
प्रतीत्यैव विरोधस्य पराहतिरितीतरे ॥	  <br> 
परे विप्रतिपद्यन्ते प्रतीतावेव तादृशी ।   <br>
तत्त्वं देवो विजानाति चित्रा मानुषशेमुषी ॥
</h5>

<hr>

<h5>विवरणम् </h5>

<h5>

</h5>

<hr>

<h5>आकरग्रन्थाः <br>
</h5>

<hr>
